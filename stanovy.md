---
subtitle: Stanovy občianskeho združenia podľa zákona č. 83/1990 Zb. o
  združovaní občanov v znení neskorších predpisov.
title: Stanovy občianskeho združenia Hack Slovakia
---

Základné ustanovenia
====================

Charakter Občianskeho združenia
-------------------------------

1.  Občianske združenie Hack Slovakia (ďalej len „občianske združenie”
    alebo „združenie”) je dobrovoľným, mimovládnym, nepolitickým,
    neziskovým občianskym združením v zmysle zákona č. 83/1990 Zb. o
    združovaní občanov v jeho platnom znení.

2.  Občianske združenie je novovytvorenou dobrovoľnou spoločenskou
    organizáciou bez právneho predchodcu. V zmysle ustanovenia § 2 ods.
    3 zákona č. 83/1990 Zb. v platnom znení je občianske združenie
    právnickou osobou so samostatnou právnou subjektivitou.

Názov a sídlo občianskeho združenia
-----------------------------------

1.  Úplný názov občianskeho združenia znie: Hack Slovakia

2.  Sídlom združenia je: Zbrojničná 8, 040 01 Košice, Slovensko

Cieľ a činnosť občianskeho združenia
====================================

1.  Cieľom združenia je podpora študentov a mladých ľudí a prepojenie
    tuzemských komunít študentov a mladých ľudí s obdobnými komunitami v
    zahraničí, predovšetkým v oblastiach technológií, programovania a
    podnikania. Pri plnení tohto cieľu kladie občianske združenie dôraz
    na región mesta Košice.

2.  Občianske združenie za účelom dosiahnutia cieľov a naplnenia úloh
    vykonáva, resp. zabezpečuje najmä nasledovné činnosti:

    a.  Organizáciu každoročného podujatia vo formáte “hackathon” v
        Košiciach,

    b.  organizáciu a realizáciu vzdelávacích a kultúrno-spoločenských
        podujatí, seminárov a konferencií,

    c.  spolupráca s odbornými a mládežníckymi organizáciami v SR a
        zahraničí za účelom presadzovania cieľov združenia,

    d.  organizovanie a sprostredkovávanie dobrovoľníckej činnosti,

    e.  vyhľadávanie a získavanie finančných zdrojov na vykonávanie
        vyššie uvedených činností, napr. aj prostredníctvom spracovania
        projektov za účelom získania finančných prostriedkov z rôznych
        fondov,

    f.  propagácia, publikačná činnosť a poskytovanie informácií o hore
        uvedených aktivitách,

Zakladatelia
============

1.  Občianske združenie má troch zakladateľov, ktorí sú zároveň členmi
    prípravného výboru:

    a.  Juraj Mičko - hlavný zakladateľ

    b.  Pavol Drotár

    c.  Ádám Urbán

Členstvo v občianskom združení
==============================

Vznik členstva
--------------

1.  Členom združenia sa môžu stať:

    a.  fyzické osoby staršie ako 18 rokov,

    b.  právnické osoby,

    ak súhlasia so stanovami a vnútornými predpismi občianskeho
    združenia.

2.  O prijatí člena do združenia rozhoduje predstavenstvo na základe
    prihlášky záujemcu. Prihláška obsahuje jeho kontaktné údaje a krátke
    odôvodnenie prihlášky vo forme motivačného listu. Za prihlášku sa
    považuje aj odoslanie prostredníctvom elektronickej pošty na
    spoločnú adresu členov predstavenstva. Na prijatie za člena
    združenia nie je právny nárok.

3.  Členstvo potvrdzuje predstavenstvo vo forme listu o členstve,
    prípadne prostredníctvom elektronickej pošty. List o členstve
    prestáva platiť pri zániku členstva. Predstavenstvo vedie evidenciu
    o členoch združenia.

Zánik členstva
--------------

1.  Členstvo v občianskom združení zaniká:

    a.  úmrtím alebo jej vyhlásením za mŕtvu (v prípade fyzickej osoby),

    b.  zánikom právnickej osoby bez právneho nástupcu,

    c.  vystúpením člena združenia (na základe písomného oznámenia člena
        o vystúpení, ktoré bude doručené riaditeľovi),

    d.  vylúčením člena združenia na základe rozhodnutia valného
        zhromaždenia, pričom návrh na vylúčenie predkladá ktorýkoľvek
        člen združenia, v nasledujúcich prípadoch:

        a.  člen porušuje stanovy združenia alebo iné vnútorné predpisy
            združenia,

        b.  iným spôsobom škodí činnosti združenia,

        c.  na základe nespokojnosti s činnosťou člena v rámci
            združenia, najskôr však po 30 dňoch od písomného upozornenia
            a upovedomenia člena s uvedeným dôvodom nespokojnosti. Za
            písomné upozornenie sa považuje aj upozornenie elektronickou
            poštou na poslednú známu adresu člena.

        Tiež platí, že na vylúčenie každého zakladateľa z občianskeho
        združenia na základe rozhodnutia valného zhromaždenia je
        potrebný dodatočný písomný súhlas toho ktorého zakladateľa.

    e.  zánikom združenia.

Práva a povinnosti členov
-------------------------

1.  Združenie má tieto kategórie členov:

    a.  člen predstavenstva (vrátane predsedu predstavenstva)

    b.  riadny člen

2.  Členovia predstavenstva majú okrem práv a povinností členov
    predstavenstva aj všetky práva a povinnosti riadneho člena. Ak sa v
    týchto stanovách spomína riadny člen, myslí sa tým aj každý člen
    predstavenstva.

3.  Riadny člen má právo:

    a.  zúčastňovať sa na valnom zhromaždení a hlasovať na ňom,

    b.  zúčastňovať sa na činnosti občianskeho združenia,

    c.  uchádzať sa o pozíciu riaditeľa,

    d.  predkladať návrhy, podnety, sťažnosti a žiadosti orgánom
        občianskeho združenia,

    e.  byť informovaný o rozhodnutiach orgánov občianskeho združenia a
        pripravovaných aktivitách.

4.  Riadny člen má tieto povinnosti:

    a.  dodržiavať zákony a ostatné všeobecne záväzné právne predpisy
        Slovenskej republiky, stanovy združenia a ostatné vnútorné
        predpisy združenia,

    b.  podieľať sa podľa svojich možností na činnosti združenia,

    c.  aktívne hájiť záujmy združenia,

    d.  zdržať sa úkonov, ktoré by boli v rozpore so záujmami združenia.

Orgány občianskeho združenia
============================

1.  Orgánmi občianskeho združenia sú:

    a.  Valné zhromaždenie

    b.  Predstavenstvo

    c.  riaditeľ

Valné zhromaždenie
------------------

1.  Valné zhromaždenie je najvyšším orgánom združenia a je tvorené
    všetkými riadnymi členmi združenia. Zasadnutie valného zhromaždenia
    zvoláva a vedie riaditeľ podľa potreby, najmenej však raz ročne. V
    prípade, ak riaditeľ nie je zvolený, alebo mu uplynulo funkčné
    obdobie, zastupuje ho pri výkone zvolania a vedenia valného
    zhromaždenia predseda predstavenstva, alebo ním poverený člen
    predstavenstva.

2.  Valné zhromaždenie:

    a.  schvaľuje zmenu stanov združenia, pričom na zmenu stanov je
        okrem prijatia platného uznesenia valným zhromaždením potrebný
        aj súhlas každého zakladateľa, pokiaľ je členom predstavenstva,

    b.  rozhoduje o zrušení združenia a o osobe likvidátora a jeho
        odmene,

    c.  schvaľuje plán činností a rozpočet združenia,

    d.  schvaľuje výročnú správu o hospodárení,

    e.  určuje výšku členských poplatkov,

    f.  rozhoduje o vylúčení člena zo združenia, pričom na vylúčenie
        každého zakladateľa zo združenia je potrebný dodatočný písomný
        súhlas toho ktorého zakladateľa.

    g.  volí a odvoláva členov predstavenstva a určuje predsedu
        predstavenstva, pričom na odvolanie každého zakladateľa z
        predstavenstva je potrebný dodatočný písomný súhlas toho ktorého
        zakladateľa.

3.  Zvolanie valného zhromaždenia sa uskutoční prostredníctvom zaslania
    pozvánok riadnym členom spolu s programom rokovania minimálne 7 dní
    pred jeho konaním prostredníctvom elektronickej pošty na ich
    emailovú adresu oznámenú riaditeľovi; prípade ak riaditeľ nie je
    ustanovený, predsedovi predstavenstva.

4.  Valné zhromaždenie je uznášaniaschopné, ak sú prítomní aspoň traja
    riadni členovia a zároveň nadpolovičná väčšina členov
    predstavenstva. Riadny člen sa môže Valného zhromaždenia zúčastniť
    aj prostredníctvom obojstrannej videokonferencie. Za technické
    zabezpečenie videokonferencie zodpovedá daný člen, ktorý sa touto
    formou valného zhromaždenia zúčastňuje, alebo ním poverený zástupca.

5.  Každý riadny člen disponuje na valnom zhromaždení jedným hlasom a
    účasť vykonáva osobne alebo prostredníctvom písomne povereného
    zástupcu. Na prijatie platného uznesenia valného zhromaždenia je
    potrebná nadpolovičná väčšina hlasov prítomných riadnych členov
    združenia a zároveň za prijatie uznesenia musí hlasovať nadpolovičná
    väčšina členov predstavenstva.

6.  Uznesenia valného zhromaždenia musia byť zapísané v zápisnici a
    podpísané riaditeľom. Riaditeľ zabezpečí vyhotovenie zápisnice
    najneskôr do 15 dní od konania zasadnutia valného zhromaždenia.

7.  Členovia združenia môžu prijímať rozhodnutia aj mimo valného
    zhromaždenia na základe per rollam uznesenia/rozhodnutia. Návrh
    uznesenia/rozhodnutia valného zhromaždenia predkladá písomne členom
    združenia na vyjadrenie súhlasu/nesúhlasu riaditeľ. Lehota na
    vyjadrenie riadnych členov je 3 pracovné dni odo dňa odoslania
    návrhu, v ktorej členovia združenia zasielajú vyjadrenie na adresu
    sídla združenia. Za písomné predloženie návrhu uznesenia/rozhodnutia
    ako aj za písomné vyjadrenie sa považuje aj odoslanie návrhu a
    vyjadrenia prostredníctvom elektronickej pošty na poslednú známu
    emailovú adresu členov združenia a na emailovú adresu riaditeľa. Ak
    sa člen nevyjadrí v lehote, platí, že s návrhom nesúhlasí. Riaditeľ
    potom oznámi výsledky hlasovania emailom všetkým riadnym členom
    združenia do 3 dní po uplynutí predmetnej lehoty na vyjadrenie. Na
    prijatie platného per rollam uznesenia/rozhodnutia valného
    zhromaždenia je potrebná nadpolovičná väčšina hlasov všetkých
    riadnych členov združenia a zároveň za prijatie uznesenia musí
    hlasovať nadpolovičná väčšina členov predstavenstva.

8.  Riaditeľ zvolá mimoriadne valné zhromaždenie vždy, ak ho o to
    požiada nadpolovičná väčšina členov predstavenstva. V prípade, ak
    Riaditeľ nie je zvolený, alebo mu uplynulo funkčné obdobie,
    zastupuje ho pri výkone zvolania a vedenia valného zhromaždenia
    predseda predstavenstva, alebo ním poverený člen predstavenstva.

Predstavenstvo
--------------

1.  Predstavenstvo je riadiacim a štatutárnym orgánom združenia.

2.  Predstavenstvo má najmenej troch a najviac piatich členov, ktorých
    volí a odvoláva valné zhromaždenie združenia, ako aj určuje predsedu
    predstavenstva. Na odvolanie každého zakladateľa z predstavenstva je
    dodatočne potrebný písomný súhlas toho ktorého zakladateľa.

3.  Prvými členmi predstavenstva sú všetci traja zakladatelia združenia,
    pričom hlavný zakladateľ je predsedom predstavenstva.

4.  V mene združenia môžu konať všetci členovia predstavenstva, pričom
    právne úkony v mene združenia sa uskutočňujú súhlasným prejavom vôle
    aspoň dvoch členov predstavenstva. Podpisovanie za zruženie sa
    vykoná tak, že k vytlačenému alebo napísanému názvu zruženia, menu a
    funkcii podpisujúci členovia predstavenstva pripoja svoj podpis.

5.  Na prijatie platného rozhodnutia predstavenstva je potrebná
    nadpolovičná väčšina hlasov členov predstavenstva. Predstavenstvo
    môže prijímať rozhodnutia na základe per rollam hlasovania. Návrh
    rozhodnutia môže písomne predložiť ktorýkoľvek riadny člen na
    vyjadrenie súhlasu/nesúhlasu, v ktorej ho riadni členovia zasielajú
    na spoločnú adresu členov predstavenstva. Lehota na vyjadrenie je 3
    pracovné dni odo dňa odoslania návrhu rozhodnutia na vyjadrenie. Za
    písomné predloženie návrhu rozhodnutia na vyjadrenie sa považuje aj
    odoslanie návrhu rozhodnutia prostredníctvom elektronickej pošty na
    poslednú známu adresu predsedu predstavenstva. Za včasné doručenie
    vyjadrenia sa považuje aj jeho doručenie prostredníctvom
    elektronickej pošty na mailovú adresu predsedu predstavenstva. Ak sa
    člen predstavenstva nevyjadrí v lehote, platí, že s návrhom
    nesúhlasí. Predseda predstavenstva potom oznámi výsledky hlasovania
    emailom všetkým členom predstavenstva do 3 pracovných dní po
    uplynutí predmetnej lehoty na vyjadrenie.

6.  Predstavenstvo najmä:

    a.  určuje strategické plány, projekty a ciele hospodárenia
        združenia a za týmto účelom ukladá pokyny riaditeľovi,

    b.  rozhoduje o prijatí za člena združenia podľa čl. 4, bod 1, ods.
        2,

    c.  menuje a odvoláva riaditeľa,

    d.  schvaľuje interné predpisy združenia,

    e.  rozhoduje o ďalších otázkach súvisiacich s činnosťou združenia,
        pokiaľ oprávnenie rozhodovať o tejto otázke nepatrí inému orgánu
        združenia,

    f.  udeľuje splnomocnenia potrebné na výkon činnosti združenia
        riaditeľovi, členom združenia a iným osobám.

Riaditeľ
--------

1.  Riaditeľ je administratívnym orgánom združenia, ktorý v súlade s
    pokynmi predstavenstva a valného zhromaždenia spravuje združenie,
    najmä zabezpečuje administratíve a obslužné aktivity súvisiace s
    činnosťou združenia.

2.  Za výkon svojej činnosti zodpovedá riaditeľ valnému zhromaždeniu a
    predstavenstvu.

3.  Riaditeľ najmä:

    a.  plní pokyny valného zhromaždenia a rozhodnutia predstavenstva,
        hospodári s majetkom združenia,

    b.  zvoláva zasadnutia valného zhromaždenia,

    c.  zabezpečuje vedenie účtovníctva,

    d.  vypracúva plán činnosti združenia, správu o činnosti, návrh
        rozpočtu a správu o hospodárení združenia.

4.  Riaditeľ môže zo svojej funkcie odstúpiť. Výkon funkcie sa končí
    platným ustanovením nového riaditeľa predstavenstvom, ktorých
    zasadnutie zvolá najneskôr do 30 dní predseda predstavenstva, odkedy
    mu bolo doručené oznámenie o odstúpení riaditeľa.

5.  Predstavenstvo je oprávnené riaditeľa kedykoľvek odvolať a to aj bez
    uvedenia dôvodu. V prípade odvolania riaditeľa končí jeho funkcia
    okamihom, kedy sa o prijatí rozhodnutia predstavenstva a svojom
    odvolaní dozvedel. Až do vymenovania nového riaditeľa je predseda
    predstavenstva oprávnený dočasne poveriť vykonávaním funkcie
    riaditeľa niektorého z riadnych členov združenia.

Hospodárenie združenia
======================

1.  Občianske združenie hospodári s hnuteľným a nehnuteľným majetkom a
    ostatnými majetkovými právami.

2.  Majetok združenia tvoria najmä:

    a.  dary a dobrovoľné príspevky,

    b.  dotácie a granty od osôb z tuzemska i zahraničia,

    c.  dotácie od štátnych a samosprávnych orgánov a organizácií,

    d.  príjmy z činnosti pri napĺňaní cieľov združenia, ostatné príjmy

3.  Prostriedky združenia sa vedú na osobitnom účte.

4.  Združenie môže v súlade s príslušnými právnymipredpismi a v
    doplnkovom rozsahu vykonávať podpornú podnikateľskú činnosť, ktorej
    charakter slúži na rozvíjanie cieľov združenia.

Zrušenie a zánik občianskeho združenia
======================================

1.  Občianske združenie zaniká:

    a.  dobrovoľným rozpustením alebo zlúčením s iným združením na
        základe rozhodnutia valného zhromaždenia,

    b.  právoplatným rozhodnutím Ministerstva vnútra Slovenskej
        republiky o rozpustení združenia.

2.  Pri zániku združenia s likvidáciou valné zhromaždenie menuje
    likvidátora. Každý riadny člen združenia má nárok na podiel na
    likvidačnom zostatku, ktorý sa určí podľa pomeru, akým prispel k
    vytvoreniu majetku združenia peňažným plnením ten ktorý člen
    združenia.

Záverečné ustanovenia
=====================

1.  Združenie vzniká dňom registrácie na Ministerstve vnútra Slovenskej
    republiky.

2.  Na vzťahy neupravené týmito stanovami sa použijú ustanovenia zákona
    č. 83/1990 Zb. o združovaní občanov v znení neskorších predpisov a
    iných všeobecne záväzných právnych predpisov.
