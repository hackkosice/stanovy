---
title: Stanovy Hack Kosice
subtitle: Stanovy občianskeho združenia podľa zákona č. 83/1990 Zb. o združovaní občanov v znení neskorších predpisov.
...

Základné ustanovenia
====================

Charakter Občianskeho združenia
-------------------------------

1.  Občianske združenie Hack Kosice (ďalej len „občianske združenie"
    alebo „združenie") je dobrovoľným, mimovládnym, nepolitickým,
    neziskovým občianskym združením v zmysle zákona č. 83/1990 Zb. o
    združovaní občanov v jeho platnom znení.

2.  Občianske združenie je novovytvorenou dobrovoľnou spoločenskou
    organizáciou bez právneho predchodcu. V zmysle ustanovenia § 2 ods.
    3 zákona č. 83/1990 Zb. v platnom znení je občianske združenie
    právnickou osobou so samostatnou právnou subjektivitou.

Názov a sídlo občianskeho združenia
-----------------------------------

1.  Úplný názov občianskeho združenia znie: Hack Kosice

2.  Sídlom združenia je: Zbrojničná 8, 040 01 Košice, Slovensko

Cieľ a činnosť občianskeho združenia
====================================

1. Cieľom združenia je podpora študentov a mladýchy ľudí a prepojenie Slovenskej kultúry so zahraničnou, predovšetkým           v oblastiach technológií, programovania a podnikania.

2.  Občianske združenie za účelom dosiahnutia cieľov a naplnenia úloh
    vykonáva, resp. zabezpečuje najmä nasledovné činnosti:

    1.  Organizáciu každoročného podujatia Hack Kosice vo formáte
        "hackathon",

    2.  organizáciu a realizáciu vzdelávacích a kultúrno-spoločenských
        podujatí, seminárov a konferencií,

    3.  spolupráca s odbornými a mládežníckymi organizáciami v SR a
        zahraničí za účelom presadzovania cieľov združenia,

    4.  organizovanie a sprostredkovávanie dobrovoľníckej činnosti,

    5.  vyhľadávanie a získavanie finančných zdrojov na vykonávanie
        vyššie uvedených činností, napr. aj prostredníctvom spracovania
        projektov za účelom získania finančných prostriedkov z rôznych
        fondov,

    6.  propagácia, publikačná činnosť a poskytovanie informácií o hore
        uvedených aktivitách,

    7.  podpornú podnikateľskú činnosť, ktorej charakter slúži na
        rozvíjanie cieľov združenia.

Vznik a zánik členstva
======================

Členstvo v občianskom združení
------------------------------

1.  Členom združenia sa môžu stať:

    1.  fyzické osoby staršie ako 18 rokov,

    2.  právnické osoby,

    ak súhlasia so stanovami a vnútornými predpismi občianskeho
    združenia.

2.  O prijatí člena do združenia rozhoduje rada na základe prihlášky
    záujemca. Prihláška obsahuje jeho kontaktné údaje a krátke
    odôvodnenie prihlášky vo forme motivačného listu. Za prihlášku sa považuje
    aj odoslanie faxom alebo prostredníctvom elektronickej pošty na spoločnú adresu zakladateľov.
    Na prijatie do združenia nie je právny nárok.
    
3.  Členstvo potvrdzuje zakladateľ vo forme listu (prípadne elektronickej pošty) o členstve. List o členstve prestáva platiť pri zániku členstva. Zakladatelia vedú evidenciu o členoch združenia.

Zánik členstva v občianskom združení
------------------------------------

1.  Členstvo v občianskom združení zaniká:

    1.  úmrtím alebo jej vyhlásením na mŕtvu,

    2.  zánikom právnickej osoby bez právneho nástupcu,

    3.  vystúpením člena združenia (na základe písomného oznámenia člena
        o vystúpení, ktoré bude doručené výkonnému riaditeľovi a
        predsedovi rady),

    4.  vylúčením člena združenia (na základe rozhodnutia rady) v
        prípade, že člen porušuje stanovy združenia alebo iné vnútorné predpisy
        združenia, alebo iným spôsobom škodí činnosti združenia; návrh
        na vylúčenie predkladá ktorýkoľvek člen združenia.

    5.  zánikom združenia.

Práva a povinnosti členov
=========================

1.  Združenie má tieto kategórie členov:

    1.  zakladateľ

    2.  riadny člen

2.  Zakladateľ má všetky práva a povinnosti riadneho člena. Ak sa v
    týchto stanovách spomína riadny člen, myslí sa tým aj zakladateľ. 

3.  Riadny člen má právo:

    1.  zúčastňovať sa na valnom zhromaždení a hlasovať na ňom,

    2.  zúčastňovať sa na činnosti občianskeho združenia,

    3.  voliť a byť volený do orgánov občianskeho združenia,

    4.  predkladať návrhy, podnety, sťažnosti a žiadosti orgánom
        občianskeho združenia,

    5.  byť informovaný o rozhodnutiach orgánov občianskeho združenia a
        pripravovaných aktivitách.

4.  Riadny člen má tieto povinnosti:

    1.  dodržiavať zákony a ostatné všeobecne záväzné právne predpisy
        Slovenskej republiky, stanovy združenia a ostatné vnútorné
        predpisy združenia,

    2.  podieľať sa podľa svojich možností na činnosti združenia,

    3.  aktívne hájiť záujmy združenia,

    4.  zdržať sa úkonov, ktoré by boli v rozpore so záujmami združenia.

Orgány občianskeho združenia
============================

1.  Orgánmi občianskeho združenia sú:

    1.  Valné zhromaždenie
    
    2.  Zakladatelia

    3.  Výkonný riaditeľ
    
    4.  Revízor

Valné zhromaždenie
==================

1.  Valné zhromaždenie je najvyšším orgánom združenia a je tvorené
    všetkými riadnymi členmi združenia. Zasadnutie
    valného zhromaždenia sa koná podľa potreby, najmenej však raz ročne.

2.  Valné zhromaždenie:

    1.  po predchádzajúcom návrhu aspoň štyroch zakladateľov volí a
        odvoláva členov rady, ako aj revízora, pričom funkčné obdobie
        všetkých volených orgánov združenia je päťročné,

    2.  schvaľuje výročnú správu o hospodárení,

    3.  rozhoduje o ďalších otázkach súvisiacich s činnosťou združenia,
        pokiaľ oprávnenie rozhodovať o tejto otázke nepatrí inému orgánu
        združenia,

    4.  rozhoduje o zrušení združenia a o osobe likvidátora a jeho
        odmene.

3.  Valné zhromaždenie zvoláva a vedie výkonný riaditeľ podľa potreby,
    najmenej však jedenkrát do roka. Valné zhromaždenie je
    uznášaniaschopné, ak je prítomná nadpolovičná väčšina všetkých
    riadnych členov. Ak valné zhromaždenie nie je uznášaniaschopné podľa
    predchádzajúcej vety, jeho konanie sa preruší na 30 minút. Po
    uplynutí 30 minút je valné zhromaždenie schopné uznášať sa s počtom
    riadnych členov prítomných na valnom zhromaždení. Na prijatie
    platného uznesenia valného zhromaždenia je potrebná nadpolovičná
    väčšina hlasov prítomných riadnych členov združenia, vrátane hlasov
    štyroch zakladateľov.

4.  Každý riadny člen disponuje na valnom zhromaždení jedným hlasom a
    účasť vykonáva osobne alebo prostredníctvom písomne povereného
    zástupcu.

5.  Riadny člen sa môže Valného zhromaždenia zúčastniť aj
    prostredníctvom obojstrannej videokonferencie, pričom v tomto
    prípade sa za prítomného na valnom zhromaždení považuje ak (i) túto
    skutočnosť ohlásil najmenej dva pracovné dni vopred výkonnému
    riaditeľovi (oznámenie môže byť uskutočnené prostredníctvom
    elektronickej pošty) a (ii) je touto formou na valnom zhromaždení
    prítomný počas celej doby jeho trvania. Za technické zabezpečenie
    videokonferencie zodpovedá daný člen, ktorý sa touto formou valného
    zhromaždenia zúčastňuje, alebo ním poverený zástupca.

6.  Zvolanie valného zhromaždenia sa uskutoční prostredníctvom zaslania
    pozvánok riadnym členom spolu s programom rokovania minimálne 15 dní
    pred jeho konaním prostredníctvom elektronickej pošty na ich
    emailovú adresu oznámenú výkonnému riaditeľovi.

7.  Uznesenia valného zhromaždenia musia byť zapísané v zápisnici a
    podpísané výkonným riaditeľom. Výkonný riaditeľ
    zabezpečí vyhotovenie zápisnice najneskôr do 30 dní od konania
    zasadnutia valného zhromaždenia.

8.  Členovia združenia môžu prijímať rozhodnutia aj mimo valného
    zhromaždenia na základe per rollam uznesenia/rozhodnutia. Návrh
    uznesenia/rozhodnutia valného zhromaždenia predkladá písomne členom
    združenia na vyjadrenie súhlasu/nesúhlasu výkonný riaditeľ spolu s
    oznámením lehoty na písomné vyjadrenie, v ktorej ho členovia
    združenia zasielajú na adresu sídla združenia. Lehota na vyjadrenie
    nesmie byť kratšia ako 7 dní odo dňa odoslania návrhu
    uznesenia/rozhodnutia na vyjadrenie. Za písomné predloženie návrhu
    uznesenia/rozhodnutia na vyjadrenie, ako aj za písomné vyjadrenie,
    sa považuje aj odoslanie návrhu uznesenia/rozhodnutia a vyjadrenia
    faxom alebo prostredníctvom elektronickej pošty na poslednú známu
    emailovú adresu členov združenia a na emailovú adresu výkonného
    riaditeľa. Za včasné doručenie vyjadrenia sa považuje aj jeho
    doručenie prostredníctvom elektronickej pošty na mailovú adresu
    výkonného riaditeľa. Ak sa člen nevyjadrí v lehote, platí, že
    nesúhlasí. Výkonný riaditeľ potom oznámi výsledky hlasovania emailom
    všetkým riadnym členom združenia do 10 dní po uplynutí predmetnej
    lehoty na vyjadrenie. Na prijatie platného per rollam
    uznesenia/rozhodnutia valného zhromaždenia je potrebná nadpolovičná
    väčšina hlasov všetkých riadnych členov združenia, vrátane hlasov
    dvoch zakladateľov.

9.  Výkonný riaditeľ zvolá mimoriadne valné zhromaždenie vždy, ak ho o
    to požiadajú aspoň dvaja zakladatelia. V prípade, ak výkonný
    riaditeľ nie je zvolený, alebo mu uplynulo funkčné obdobie,
    zastupuje ho pri výkone zvolania a vedenia valného zhromaždenia
    predseda rady, alebo jeden zo zakladateľov, ktorý bol poverený aspoň
    dvomi zakladateľmi.

Zakladatelia
============

1.  Občianske združenie má šiestich zakladateľov, ktorí sú zároveň
    členovia prípravného výboru, ktorými sú:

    1.  
    
    Prvý zo zakladateľov je hlavný zakladateľ a je oprávnený konať v mene združenia navonok samostatne
    a vykonáva pôsobnosť štatutárneho orgánu vo vzťahu k tretím osobám.

2.  Na prijatie platného rozhodnutia zakladateľov sú potrebné aspoň dva
    hlasy zakladateľov (nadpolovičná väčšina). Zakladatelia môžu prijímať rozhodnutia
    aj mimo zasadnutia rady na základe per rollam rozhodnutia. Návrh
    rozhodnutia môže písomne predložiť ktorýkoľvek riadny člen na
    vyjadrenie súhlasu/nesúhlasu, spolu s oznámením lehoty na písomné
    vyjadrenie, v ktorej ho riadni členovia zasielajú na spoločnú adresu 
    zakladateľov. Lehota na vyjadrenie nesmie byť kratšia ako 7 dní odo dňa
    odoslania návrhu rozhodnutia na vyjadrenie. Za písomné predloženie
    návrhu rozhodnutia na vyjadrenie sa považuje aj odoslanie návrhu
    rozhodnutia faxom alebo prostredníctvom elektronickej pošty na
    poslednú známu adresu zakladateľov. Za včasné doručenie vyjadrenia sa
    považuje aj jeho doručenie prostredníctvom elektronickej pošty na
    mailovú adresu hlavného zakladateľa. Ak sa zakladateľ nevyjadrí v lehote,
    platí, že nesúhlasí. Hlavný zakladateľ potom oznámi výsledky hlasovania
    emailom všetkým členom rady do 10 dní po uplynutí predmetnej lehoty
    na vyjadrenie.

3.  Orgnán zakladateľov najmä

    1.  schvaľuje zmenu stanov združenia,

    2.  schvaľuje plán činností a rozpočet združenia,

    3.  určuje plány, projekty a ciele hospodárenia združenia a za týmto
        účelom ukladá pokyny výkonnému riaditeľovi,

    4.  rozhoduje o strategickom smerovaní a prioritách združenia,

    5.  určuje výšku členských poplatkov,

    6.  rozhoduje o prijatí za člena združenia podľa čl. 3, bod 1,
        ods. 2,

    7.  rozhoduje o vylúčení člena zo združenia,

    8.  menuje a odvoláva výkonného riaditeľa,

    9.  schvaľuje interné predpisy združenia, ktorých schválenie nie je
        vyhradené do pôsobnosti valného zhromaždenia,

Výkonný riaditeľ
================

1.  Výkonný riaditeľ je výkonným a štatutárnym orgánom združenia, ktorý
    spravuje a riadi združenie, najmä zabezpečuje administratíve
    a obslužné aktivity súvisiace s činnosťou združenia, pričom je
    oprávnený konať v mene združenia navonok.

2.  Za výkon svojej činnosti zodpovedá výkonný riaditeľ valnému
    zhromaždeniu a zakladateľom. O odmene výkonného riaditeľa rozhoduje rada.

3.  Výkonný riaditeľ najmä:

    1.  plní uznesenia valného zhromaždenia a pokyny zakladateľov, hospodári s
        majetkom združenia,

    2.  zvoláva zasadnutia valného zhromaždenia,

    3.  zabezpečuje vedenie účtovníctva,

    4.  vypracúva plán činnosti združenia, správu o činnosti, návrh
        rozpočtu a správu o hospodárení združenia.

4.  Výkonný riaditeľ môže zo svojej funkcie odstúpiť. Výkon funkcie sa
    končí platným ustanovením nového výkonného riaditeľa zakladateľmi, ktorých
    zasadnutie zvolá najneskôr do 1 mesiaca hlavný zakladateľ, odkedy mu
    bolo doručené oznámenie o odstúpení výkonného riaditeľa.

Revízor
=======

1.  Revízor je kontrolný orgán združenia, ktorý dohliada na činnosť
    združenia.

2.  Revízor je oprávnený nahliadať do všetkých dokladov a záznamov
    týkajúcich sa činnosti združenia a kontrolovať, či združenie
    uskutočňuje svoju činnosť v súlade so všeobecne záväznými právnymi
    predpismi stanovami a ostatnými vnútornými predpismi združenia.

3.  Úlohou revízora je najmä:

    1.  kontrolovať podľa predložených dokladov činnosť združenia,

    2.  upozorňovať zakladateľov na zistené nedostatky a podávať návrhy na ich
        odstránenie,

    3.  v písomnej správe informovať raz ročne valné zhromaždenie o
        výsledkoch vykonanej kontroly.

4.  Revízor je oprávnený najmä zúčastniť sa na rokovaní orgánov
    združenia, upozorniť radu a/alebo valné zhromaždenie na zistené
    porušenie právnych predpisov alebo stanov.

5.  Revízor môže byť iba fyzická osoba, ktorá je spôsobilá na právne
    úkony, je bezúhonná, nie je zakladateľom a nevykonáva funkciu
    výkonného riaditeľa združenia.

Hospodárenie združenia
======================

1.  Občianske združenie hospodári s hnuteľným a nehnuteľným majetkom a
    ostatnými majetkovými právami.

2.  Majetok združenia tvoria najmä:

    1.  dary a dobrovoľné príspevky,

    2.  dotácie a granty od osôb z tuzemska i zahraničia,

    3.  dotácie od štátnych a samosprávnych orgánov a organizácií,

    4.  príjmy z činnosti pri napĺňaní cieľov združenia. ostatné príjmy

3.  Prostriedky združenia sa vedú na osobitnom účte.

Zrušenie a zánik občianskeho združenia
======================================

1.  Občianske združenie zaniká:

    1.  dobrovoľným rozpustením alebo zlúčením s iným združením na
        základe rozhodnutia valného zhromaždenia,

    2.  právoplatným rozhodnutím Ministerstva vnútra SR o rozpustení
        združenia.

2.  Pri zániku združenia s likvidáciou valné zhromaždenie menuje
    likvidátora. Každý riadny člen združenia má nárok na podiel na
    likvidačnom zostatku, ktorý sa určí podľa pomeru, akým prispel k
    vytvoreniu majetku združenia peňažným plnením ten ktorý člen
    združenia.

Záverečné ustanovenia
=====================

1.  Združenie vzniká dňom registrácie na Ministerstve vnútra Slovenskej
    republiky.

2.  Na vzťahy neupravené týmito stanovami sa použijú ustanovenia zákona
    č. 83/1990 Zb. o združovaní občanov v znení neskorších predpisov a
    iných všeobecne záväzných právnych predpisov.
